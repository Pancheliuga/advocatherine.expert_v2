---
title: 'Мікрокредит, мікропозика або МФО, чи варто брати та які наслідки їх неповернення?'
description:
date: '2021-01-09'
tags: ['Мікрокредит']
---

Останнім часом дуже поширеними є мікрокредити які можна оформити через мережу Інтернет. Потрібен тільки паспорт та ідентифікаційний код. Ніяких довідок про доходи, всього 1% в день.

Проте, що маємо в результаті якщо прострочили повернення такого кредиту. Сума боргу збільшується як снігова куля, позичили 3000 грн., а повернути вже потрібно 10000. Від безкінечних дзвінків з погрозами не тільки боржнику, але і родичам, сусідам, знайомим, друзям у соціальних мережах можливо з’їхати з глузду.

Коли сума боргу за підрахунками кредитних фірм стане вже геть астрономічною надійде приваблива пропозиція: Ви винні 40000 грн., заплатіть 15000 і ми іншу суму боргу скасуємо. Тут не забуваємо, що позичали лише 3000 грн. Деякі люди під тиском постійних погроз, шквалом телефонних дзвінків погоджуються і сплачують кошти.

Тому категорично не раджу укладати онлайн договір мікрокредитування.

Тепер опишу мій погляд на ситуацію з точки зору юридичної та здорового глузду.

Перед тим як брати кредит було б непогано добре прочитати умови його надання. Хоча б просто прочитати. І порахувати. 1% в день – це 365% річних. Вже не так привабливо? Таких «драконівських» відсотків кредитування немає у жодному банку. Крім того, в договорі, зазвичай передбачено збільшених відсоток за користування кредитом у разі прострочення його повернення. Вже не 1% в день, а 3% або навіть 5%. Також, не слід забувати про величезні розміри штрафу та пені за прострочення кредиту.

Розірвати такий договір в судовому порядку з підстави значного перевищення суми боргу (відсотків за користування кредитними коштами) над сумою кредиту неможливо. Я вивчала рішення судів з цього приводу. Їх зміст зводиться до того, що якщо уклали договір, то на такі умови погодилися, а отже треба борг повертати. Обмеження щодо розмірів штрафу та пені за кредитами розмір яких не перевищує розміру мінімальної зарплати відсутні.

Звертаю увагу на те, що укладенння онлайн договору мікропозики є законним.

Питання полягає у тому яку суму боргу повертати. У випадку звернення мікрофінансової організації до суду з позовом про стягнення кредиту, на моє переконання, можливо суттєво зменшити суму, яку в кінцевому результаті стягне суд аж до розміру самого тіла кредиту (фактично позичених коштів).

Тому, отримавши повістку про виклик до суду у справі про стягнення заборгованості за договором мікрокредитування варто звернутися до адвоката, який вивчить саме Ваш випадок та допоможе обрати ефективну стратегію для зменшення суми заборгованості, яка буде стягнута судом. Пам’ятаючи про те, що розмір заборгованості за таким кредитом, нарахований мікрофінансовою організацією часто в рази перевищує саму суму позики, звернення до адвоката дозволить зекономити чималу суму коштів.
