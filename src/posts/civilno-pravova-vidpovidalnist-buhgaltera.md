---
title: 'Цивільно-правова відповідальність бухгалтера'
description: 'У статті розглянута цивільно-правова відповідальність бухгалтера за правопорушення законодавства'
date: '2016-09-02'
tags: ['Цивільно-правова відповідальність', 'Штрафи']
---

Цивільно-правова відповідальність — це самостійний вид юридичної відповідальності. Виникає на підставі ч.3 ст.14 ЦК України - виконання цивільних обов'язків забезпечується засобами заохочення та відповідальністю, які встановлені договором або актом цивільного законодавства.

В Українському законодавстві відсутнє визначення поняття цивільно-правова відповідальність. На нашу думку, найбільш вдалим є наступне визначення цивільно-правової відповідальності – застосування до правопорушника у випадку здійснення ним протиправних дій або бездіяльності передбачених договором чи законом заходів державного примусу у вигляді додаткових цивільно-правових обов’язків майнового характеру (санкцій).(с.271 Цивільне право України: Підручник: У 2 т. / Борисова В.І. ( кер. авт.кол.), Баранова Л.М., Жилінкова І.В. та ін..; За заг ред.. В.І. Борисової, І.В. Спасибо-Фатєєвої, В.Л. Яроцькогою – К.: Юрінком Інтер, 2004\. – Т.1\. – 480 с.)

З вказаного робимо висновок, що цей вид відповідальності існує лише у випадку обрання таких організаційних форм ведення бухгалтерського обліку як користування послугами спеціаліста з бухгалтерського обліку, зареєстрованого як підприємець, який здійснює підприємницьку діяльність без створення юридичної особи або на договірних засадах централізованою бухгалтерією або аудиторською фірмою.

Цивільно-правову відповідальність не слід ототожнювати із матеріальною, хоча їх спільною ознакою є майновий характер. Однак, ці види юридичної відповідальності є взаємовиключними та суттєво відрізняються за сферою виникнення і обсягом. Для кращого їх розмежування, пропонуємо таку таблицю:

_Таблиця_

<table>

<thead>

<tr>

<th>Вид відповідальності</th>

<th>Сфера відносин у яких можливе притягнення до відповідальності</th>

<th>Розмір відповідальності</th>

</tr>

</thead>

<tbody>

<tr>

<td>Матеріальна відповідальність</td>

<td>Виключно трудові відносини між працівником (бухгалтером) та роботодавцем.</td>

<td>Відповідальність несуть тільки за пряму дійсну шкоду, в межах і порядку, передбачених законодавством. Як правило, обмежується певною частиною заробітку працівника і не повинна перевищувати повного розміру заподіяної шкоди, за винятком випадків, передбачених законодавством (ст.130 КЗпП України).</td>

</tr>

<tr>

<td>Цивільно-правова відповідальність</td>

<td>Договірні відносини (невиконання умов договору) так і позадоговірні (завдання шкоди).</td>

<td>Збитки, як правило, відшкодовуються у повному обсязі, якщо договором або законом не передбачено інше. Якщо особа, яка порушила право, одержала у зв'язку з цим доходи, то розмір упущеної вигоди, що має відшкодовуватися особі, право якої порушено, не може бути меншим від доходів, одержаних особою, яка порушила право (ст.22 ЦК України).</td>

</tr>

</tbody>

</table>

Залежно від підстав виникнення цивільно-правова відповідальність розподіляється на два види: договірна та недоговірна. Договірна відповідальність настає у разі порушення договору однією із сторін. Форми і розмір такої відповідальності визначаються як законом, так і укладеним договором. Позадоговірна відповідальність має місце у разі заподіяння шкоди, якщо між заподіювачем шкоди і потерпілою стороною не існувало договірних правовідносин або якщо заподіяння шкоди однією із сторін договору іншій не пов’язане з його виконанням. (с.273 Цивільне право України: Підручник: У 2 т. / Борисова В.І. ( кер. авт.кол.), Баранова Л.М., Жилінкова І.В. та ін..; За заг ред.. В.І. Борисової, І.В. Спасибо-Фатєєвої, В.Л. Яроцькогою – К.: Юрінком Інтер, 2004\. – Т.1\. – 480 с.).

Вважаємо, що позадоговірна цивільно-правова відповідальність під час ведення бухгалтерського обліку виникнути не може, оскільки такі форми його організації як користування послугами спеціаліста з бухгалтерського обліку, зареєстрованого як підприємець чи на договірних централізованою бухгалтерією або аудиторською фірмою виключають існування позадоговірних відносин.

Загальні правила застосування цивільно-правової відповідальність передбачені ЦК України та ГК України за порушення однією із сторін двохстороннього зобов’язання – договору. Так, у договорі може бути передбачених розмір відшкодування збитків (санкція), завданих таким порушення. Як додаткова відповідальність за порушення зобов’язання.

Залежно від розміру цивільно-правова відповідальність може бути повною, обмеженою та кратною (збільшеною).

Безпосередньо із здійсненням бухгалтерського обліку як певного виду діяльності законодавство не обумовлює обмеження або збільшення розміру цивільно-правової відповідальності.

Таким чином, бухгалтер і більшості випадків несе повну відповідальність – повинен відшкодувати шкоду, завдану правопорушенням. Звертаємо увагу, що при настанні повної цивільно-правової відповідальності відшкодуванню підлягають не лише прямі дійсні збитки, а й неодержані доходи (упущена вигода). Крім цього, повна відповідальність проявляється і у компенсації моральної шкоди (ст.23 ЦК України) та сплаті неустойки (ст.624 ЦК України).
